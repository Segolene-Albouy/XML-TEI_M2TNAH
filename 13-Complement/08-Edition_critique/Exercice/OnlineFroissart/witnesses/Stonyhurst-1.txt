Comment le pape envoya ses cardinaulx en France pour accorder les roys de France et d’Angleterre et comment les trieves furent esloingnees par deux ans ensuivant.

Or se partirent ces seigneurs du siege de Tournay et s’en rala chascun en son lieu. Le roy anglois s’en retourna a Gand deléz madame la royne sa femme et asséz tost aprés il rappassa la mer et toutes ses gens excepté ceulx qu’il laissa et ordonna pour estre au parlement a Arras. Le conte de Haynault s’en revint en son paÿs et ot adoncques une moult noble feste a Mons en Haynault et jouste de chevalliers, a la quelle messire Gerard de Werthim, seneschal de Haynault, fut et jousta et y fut blecié tellement qu’il en fut mort, dont ce fut dommaige. Sy demoura de lui un beau filz nommé Jehan, qui depuis fut bon chevalier et hardy, mais pou dura aussy en santé, dont ce fut grant dommage.

Le roy de France donna a toutes manieres de gens d’armes congié et puis s’en vint demourer, jouer et refreschir en la ville de Lisle et la le vindrent veoir ceulx de Tournay, qui moult le desiroyent, lesquelz le dit roy receut moult voulentiers et lieement et leur fist et donna graces pour tant qu’ilz s’estoient sy bellement, honnourablement et vaillamment tenuz et deffenduz contre leurs annemis. Syques riens on n’avoit prins ne conquesté sur eulx. La grace qu’il leur fist fut qu’il leur rendy franchement leur loy que perdue avoient de grant temps, dont ilz furent moult joyeulx. Car messire Godemart du Fay et plusieurs autres chevaliers estranges devant lui en avoient esté gouverneurs. Sy refirent entr’eulx prevosts et juréz selon leurs usaiges anciens et franchises.

Quant le roy de France ot ordonné une partie de ses besoingnes, il se party lui et ses gens de Lisle et se mist au chemin devers France pour revenir a Paris. Or vint le temps et la sayson que parlement estoit ordonnéz et instituéz en la bonne cité d’Arras, sy y envoya le pape Clement VIe en legacion deux de ses cardinaulx. Ce fut le cardinal de Naples et cellui de Clermont, qui de premiers vindrent a Paris, ou ilz furent grandement festiéz du roy de France et puis s’en cheuchierent et alerent devers Artoys jusques a la bonne cité d’Arras, ou le dit parlement devoit estre.

A ce dit parlement depar le roy de France furent le conte d’Alençon, le duc de Bourbon, le conte de Flandres et le conte de Bloys, et des prelas l’arcevesque de Sens, l’evesque de Beauvais et l’evesque d’Auceurre. Et depar le roy d’Angleterre y furent l’evesque de Lincolle et l’evesque de Durennes, le conte de Warvich, qui moult estoit saiges homs et vaillant, et messire Robert d’Artoys dit conte de Richemont, messire Jehan de Haynault et messire Henry de Flandres. Auquel parlement y ot plusieurs traittiéz et langaiges mis avant. Car ilz parlementerent plus de XV jours mais riens n’y fut accordé ne affermé. Car les Anglois demandoient et les François ne vouloyent riens donner fors tant seullement bailler et rendre la conté de Pontieu, qui fut donnee en mariaige a madame Ysabel, royne d’Angleterre, fille du roy de France, avecques le roy d’Angleterre. Ceste chose ne vouldrent mie les Angloys faire ne accorder, ne aussy accepter. Ains se departirent ces seigneurs d’un cousté et d’autre de ce parlement sans riens faire ne exploittier fors tant seullement que les trieves qui avoient este prinses entre les deux roys devant Tournay, furent proloingees a deux ans ensuivans et fut tout ce que les cardinaulx que le pape Clement VIe avoit envoyéz en legacion y porent faire ne empetrer. Et puis aprés s’en rala chascun des diz seigneurs en son lieu et en sa contree. Et les cardinaulx revindrent et passerent parmy le paÿs de Haynault, ou ilz furent grandement et honnourablement receuz et festiéz du conte de Haynault, de madame la contesce et des seigneurs du paÿs en la bonne ville de Vallenciennes.

Or nous deporterons de parler de la matiere des deux roys tant que les trieves dureront, qui furent asséz bien tenues, excepté les marches longtaines, et entrerons en la grant matiere et hystoire de Bretaigne, qui grandement enlumine ce livre pour les beaulx faiz d’armes et grandes adventures qui y sont advenues et ramenteues, si comme vous pourrés ensuivant ouyr et entendre. Et pour ce que vous sachiéz veritablement le commencement et la racine de ceste guerre cy et dont elle s’esmut, je vous diray et escheveray de point en point, sy en dirés vostre entente et quelle cause et droit messire Charles de Bloys ot ou grant heritaige de Bretaigne et d’autre part le conte de Montfort, qui en fist fait contre lui, dont tant de rencontres, de batailles et de grans faiz d’armes sont advenues en la duchié de Bretaigne et es marches voysynes.

Cy fine la premiere partie de ces croniques.