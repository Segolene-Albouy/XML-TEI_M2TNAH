Comment le pappe envoia ses cardinaulx en France pour acorder les deux roys de France et d’Angleterre, et comment les treves furent eslongnees par deux ans ensuivans.

Or partirent ces seigneurs du siege de Tournay et s’en rala chascun en son lieu. Le roy anglois s’en retourna a Gand deléz madame la royne, sa femme, et asséz tost aprés il rappaissa la mer ettoutes ses gens, excepté ceulx que il laissa et ordonna pour estre au parlement a Arras. Le conte de Haynault s’en revint en son païs, et ot adoncques une moult noble feste a Mons en Haynault et jouste de chevalier, a la quelle messire Girard de Berchim, seneschal de Haynault, fut et jousta et fut blecié tellement qu’il en fut mort, dont ce fut dommaige. Si demoura de luy ung beau filz nommé Jehan, qui depuis fut bon chevalier et hardi. Mais pou dura aussi en santé, dont ce fut dommaige. Le roy de France donna a toutes manieres de gens d’armes congié et puis s’en vint demourer jouer et rafreschir en la ville de Lisle, et la le vindrent veoir ceulx de Tournay, qui moult le desiroient a veoir, lesquelz le dit roy reçut moult voulentiers et liement et leur fist et donna graces pour tant qu’ilz s’estoient si honnorablement et vaillanment tenus et deffendus contre leurs ennemis, si que riens on n’avoit pris ne conquesté ur eulx. La grace fut que le roy leur rendy franchement leur loy que perdue avoient de grant temps, dont ilz furent moult joyeulx, car messire Godemar du Fay, et plusieurs autres chevaliers estranges devant lui, en avoient esté gouverneurs. Si firent entre eulx prevost et juréz selon leurs usaiges anciennes et franchises.

Quant le roy de France ot ordonné une partie de ces besongnes, il se parti, luy et ses gens, de Lisle et se mist au chemin devers France pour revenir a Paris. Or vint le temps et la saison que parlement estoit ordonnéz et instituéz en la bonne cité d’Arras, et y envoia le pappe Clement VIe en legacion deux de ses cardinaulx, et fut le cardinal de Napples et celluy de Clermont, qui de premier furent a Paris, ou ilz furent grandement festiéz du roy de France. Et puis chevauchierent et alerent devers Artois jusques a la bonne cité d’Arras, ou le dit parlement devoit estre. A ce dit parlement depar le roy de France furent le conte d’Alençon, le duc de Bourbon, le conte de Flandres, le conte de Blois et des prelatz l’arcevesque de Sens, l’evesque de Beauvais et l’evesque d’Aucerre. Et depar le roy d’Angleterre y furent l’evesque de Lincolle, l’evesque de Durennes, le conte de Warvich, qui moult estoit saige homs et vaillant, et messire Robert d’Artois, dit conte de Richemont, messire Jehan de Haynault et messire Henry de Flandres. Au quel parlement il ot plusieurs traictiéz et langaiges mis avant. Car ilz parlementerent plus de XV jours, mais riens n’y fut accordé ne affermé, car les Anglois demandoient et les François ne vouloient riens donner, fors tant seulement la conté de Pontieu, qui fut donnee en mariage a madame Ysabel, royne d’Angleterre, fille au roy de France, avecques le roy d’Angleterre.

Ceste chose ne vouldrent mie les Anglois faire ne accorder ne aussi accepter, ains se departirent ces seigneurs de costé et d’autre de ce parlement, sans riens faire ne exploittier, fors tant seulement que les treves qui avoient esté prises entre les deux roys devant Tournay furent eslongnees a deux ans ensuivans, et fut tout ce que les cardinaulx, que le pappe Clement VIe avoient envoiéz en legacion, y porent faire ne empetrer. Et puis aprés s’en rala chascun des diz seigneurs en son lieu et en sa contree et les cardinaulx revindrent et passerent parmy le païs de Haynault, honnorablement et grandement. Ilz furent receuz et festiéz du conte de Haynault, de madame la contesse et des seigneurs du païs en la bonne ville de Valenciennes.

Or nous deporterons de parler de la matiere des deux roys, tant comme les treves dureront qui furent asséz bien tenues, excepté les marches loingtaines, et entrerons en la grant matiere et histoire de Bretaigne, qui grandement enlumine ce livre pour les beaux fais d’armes et belles adventures qui y sont advenues et ramenteues, si comme vous pourrés ensuivant oir et entendre. Et pour ce que vous sachiéz veritablement le commencement et la racine de ceste guerre et dont elle s’esmut, je vous diray et escheveray de point en point. Si en dirés vostre entente et quelle cause et droit messire Charles de Blois ot ou grant heritaige de Bretaigne. Et d’autre part le conte de Montfort qui en fist fait contre luy, dont tant de batailles et de grans faiz d’armes sont advenues en la duchié de Bretaigne et es marches voisines.

Cy fine la premiere partie de ces premieres croniques.