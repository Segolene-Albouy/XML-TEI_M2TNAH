Comment le pappe envoya ses cardinaulx en France pour accorder les II roys de France et d’Angleterre, et comment les trieves furent eslongnees par II ans ensuivant.

Or se partirent ces seigneurs du siege de Tournay et s’en rala chascun en son lieu.

Le roy anglois s’en retourna a Gand deléz madame la royne sa femme, et asséz tost aprés il rappassa la mer et toutes ses gens excepté ceulx que il laissa et ordonna pour estre au parlement a Arras. Le conte de Haynault s’en revint en son païs. Et ot adoncques une moult noble feste a Mons en Haynault et jouste de chevalliers, a la quelle messire Gerart de Verthim, seneschal de Haynault, fut et jousta, et y fut bleciéz tellement qu’il en fut mort, dont ce fut dommaige. Si demoura de luy un beaulx filz nommé Jehan, qui depuis fut bon chevallier et hardy, mais pou dura aussi en santé, dont ce fut grant dommaige.

Le roy de France donna a toutes manieres de gens congié, et puis s’en vint demourer, jouez et refreschir en la ville de Lisle, et la le vindrent veoir ceulx de Tournay qui moult le desiroient. Lesquelx le dit roy receut moult voulentiers et lieement, et leur fist et donna graces pour tant qu’ilz s’estoient si bellement honnourablement et vaillamment tenus et deffendus contre leurs ennemys, si que riens on n’avoit prins ne conquesté sur eulx.

La grace qu’il leur fist fut qu’il leur rendit franchement leur loy, que pardue avoient de grant temps, dont ilz furent moult joyeulx car messire Godemart du Fay et plusieurs autres chevalliers estranges devant lui en avoient esté gouverneurs. Si refirent entr’eulx prevosts et juréz, selon leurs usaiges anciemes et franchises.

Quant le roy de France ot ordonné une partie de ses besoingnes, il se party lui et ses gens de Lisle et se mist au chemin devers France pour revenir a Paris.

Or vint le temps et la saison que le parlement estoit ordonnéz et instituéz en la bonne cité d’Arras. Si y envoia le pappe Clement VIe en legacion deux de ses cardinalx: ce fut le cardinal de Napples et cellui de Clermont, qui de premiers vindrent a Paris, ou ilz furent grandement festiéz du roy de France. Et puis s’en chevaucherent et alerent devers Artois jusques a la bonne cité d’Arras, ou le dit parlement devoit estre. A ce dit parlement, depar le roy de France, furent le conte d’Alençon, le duc de Bourbon, le conte de Flandres et le conte de Blois. Et des prelas, l’arcevesque de Sens, l’evesque de Beauvais et l’evesque d’Auserre.

Et depar le roy d’Angleterre y furent l’evesque de Lincolle et l’evesque de Durennes, le conte de Warvich, qui moult estoit saige homs et vaillant, et messire Robert d’Artoys, dit conte de Richemont, messire Jehan de Haynault et messire Henry de Flandres. Auquel parlement y ot plusieurs traictiéz et langaiges mis avant. Car ilz parlementerent plus de XV jours. Mais ren n’y fut accordé ne affermé, car les Anglois demandoient et les Françoys ne vouloient riens donner, fors tant seulement rendre et baillier la conté de Pontieu, qui fut donnee en mariaige a madame Ysabel, royne d’Angleterre, fille du roy de France, avecques le roy d’Angleterre. Ceste chose ne vouldrent mie les Anglois faire ne accorder, ne aussi accepter. Ains se departirent ces seigneurs, d’un consté et d’autre de ce parlement, sans rens faire ne exploitier, fors tant seulement que les trieves qui avoient este prinses entre les deux roys devant Tournay furent prolonguees a deux ans ensuivant.

Et fut tout ce que les cardinaulx que le pape Clement VIe avoit envoiéz en legacion y pourent faire, ne empetrer. Et puis aprés s’en rala chascun des diz seigneurs en son lieu et en sa contree. Et les cardinaulx revindrent et passerent parmy le païs de Haynault, ou ilz furent grandement et honnourablement receus et festiéz du conte de Haynault, de madame la contesse, et des seigneurs du païs, en la bonne ville de Vallenciennes.

Or nous deporterons de parlez de la matiere des deux roys tant que les treves durerent, qui furent asséz bien tenues, excepté les marches loingtaines. Et entrerons en la grant matiere et histoire de Bretaigne, qui grandement enlumine ce livre, pour les beaulx faiz d’armes et grandes advantures qui y sont advenues et ramenteues, si comme vous pourréz ensuivant ouyr et entendre. Et pour ce que vous saichiéz veritablement le commencement et la racine de ceste guerre et dont elle s’esmut, je vous je vous diray et escheneray de point en point, si en diréz vostre entente et quelle cause et droit messire Charles de Blois ot ou grant heritaige de Bretaigne. Et d’autre part le conte de Montfort qui en fist fait contre lui, dont tant de rencontres, de batailles et de grans faiz d’armes sont ad venues en la duchié de Bretaigne et es marches voisines.

Cy fine la premiere partie de ces presentes croniques.